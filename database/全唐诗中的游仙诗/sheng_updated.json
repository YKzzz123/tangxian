[
  {
    "title": "送道士薛季昌還山",
    "author": "李隆基",
    "biography": "",
    "paragraphs": [
      "洞府修真客，衡陽念舊居。將成金闕要，願奉玉清書。",
      "雲路三天近，松溪萬籟虛。猶期傳秘訣，來往候仙輿。"
    ],
    "notes": [
      ""
    ],
    "volume": "卷三",
    "no#": 31
  },
  {
    "title": "送玄同真人李抱朴謁灊山仙祠",
    "author": "李隆基",
    "biography": "",
    "paragraphs": [
      "城闕天中近，蓬瀛海上遙。歸期千載鶴，春至一來朝。",
      "采藥逢三秀，餐霞臥九霄。參同如有旨，金鼎待君燒。"
    ],
    "notes": [
      ""
    ],
    "volume": "卷三",
    "no#": 32
  },
  {
    "title": "賦得明星玉女壇，送廉察尉華陰",
    "author": "王翰",
    "biography": "",
    "paragraphs": [
      "洪河之南曰秦鎮，發地削成五千仞。三峰離地皆倚天，",
      "唯獨中峰特修峻。上有明星玉女祠，祠壇高眇路逶迤。",
      "三十六梯入河漢，樵人往往見蛾眉。蛾眉嬋娟又宜笑，",
      "一見樵人下靈廟。仙車欲駕五雲飛，香扇斜開九華照。",
      "含情遲佇惜韶年，願侍君邊複中旋。江妃玉佩留為念，",
      "嬴女銀簫空自憐。仙俗途殊兩情遽，感君無盡辭君去。",
      "遙見明星是妾家，風飄雪散不知處。故人家在西長安，",
      "賣藥往來投此山。彩雲蕩漾不可見，綠蘿蒙茸鳥綿蠻。",
      "欲求玉女長生法，日夜燒香應自還。"
    ],
    "notes": [
      ""
    ],
    "volume": "卷一百五十六",
    "no#": 4
  },
  {
    "title": "仙谷遇毛女意知是秦宮人",
    "author": "常建",
    "biography": "",
    "paragraphs": [
      "溪口水石淺，泠泠明藥叢。入溪雙峰峻，松栝疏幽風。",
      "垂嶺枝嫋嫋，翳泉花濛濛。夤緣齋人目，路盡心彌通。",
      "磐石橫陽崖，前流殊未窮。回潭清雲影，彌漫長天空。",
      "水邊一神女，千歲為玉童。羽毛經漢代，珠翠逃秦宮。",
      "目覿神已寓，鶴飛言未終。祈君青雲秘，願謁黃仙翁。",
      "嘗以耕玉田，龍鳴西頂中。金梯與天接，幾日來相逢。"
    ],
    "notes": [
      ""
    ],
    "volume": "卷一百四十四",
    "no#": 11
  },
  {
    "title": "夢太白西峰",
    "author": "常建",
    "biography": "",
    "paragraphs": [
      "夢寐升九崖，杳靄逢元君。遺我太白峰，寥寥辭垢氛。",
      "結宇在星漢，宴林閉氤氳。簷楹覆餘翠，巾舄生片雲。",
      "時往溪水間，孤亭晝仍曛。松峰引天影，石瀨清霞文。",
      "恬目緩舟趣，霽心投鳥群。春風又搖棹，潭島花紛紛。"
    ],
    "notes": [
      ""
    ],
    "volume": "卷一百四十四",
    "no#": 12
  },
  {
    "title": "古意",
    "author": "常建",
    "biography": "",
    "paragraphs": [
      "井底玉冰洞地明，琥珀轆轤青絲索。仙人騎鳳披彩霞，",
      "挽上銀瓶照天閣。黃金作身雙飛龍，口銜明月噴芙蓉。",
      "一時渡海望不見，曉上青樓十二重。"
    ],
    "notes": [
      ""
    ],
    "volume": "卷一百四十四",
    "no#": 33
  },
  {
    "title": "與王昌齡宴王道士房",
    "author": "孟浩然",
    "biography": "",
    "paragraphs": [
      "歸來臥青山，常夢遊清都。漆園有傲吏，惠好在招呼。",
      "書幌神仙籙，畫屏山海圖。酌霞複對此，宛似入蓬壺。"
    ],
    "notes": [
      ""
    ],
    "volume": "卷一百五十九",
    "no#": 24
  },
  {
    "title": "宿天臺桐柏觀",
    "author": "孟浩然",
    "biography": "",
    "paragraphs": [
      "海行信風帆，夕宿逗雲島。緬尋滄洲趣，近愛赤城好。",
      "捫蘿亦踐苔，輟棹恣探討。息陰憩桐柏，采秀弄芝草。",
      "鶴唳清露垂，雞鳴信潮早。願言解纓紱，從此去煩惱。",
      "高步淩四明，玄蹤得三老。紛吾遠遊意，學彼長生道。",
      "日夕望三山，雲濤空浩浩。"
    ],
    "notes": [
      ""
    ],
    "volume": "卷一百五十九",
    "no#": 28
  },
  {
    "title": "清明日宴梅道士房",
    "author": "孟浩然",
    "biography": "",
    "paragraphs": [
      "林臥愁春盡，開軒覽物華。忽逢青鳥使，邀入赤松家。",
      "丹灶初開火，仙桃正落花。童顏若可駐，何惜醉流霞。"
    ],
    "notes": [
      ""
    ],
    "volume": "卷一百六十",
    "no#": 63
  },
  {
    "title": "王母歌",
    "author": "李頎",
    "biography": "",
    "paragraphs": [
      "武皇齋戒承華殿，端拱須臾王母見。霓旌照耀麒麟車，",
      "羽蓋淋漓孔雀扇。手指交梨遣帝食，可以長生臨宇縣。",
      "頭上複戴九星冠，總領玉童坐南面。欲聞要言今告汝，",
      "帝乃焚香請此語。若能煉魄去三屍，後當見我天皇所。",
      "顧謂侍女董雙成，酒闌可奏雲和笙。紅霞白日儼不動，",
      "七龍五鳳紛相迎，惜哉志驕神不悅，歎息馬蹄與車轍。",
      "複道歌鐘杳將暮，深宮桃李花成雪。為看青玉五枝燈，",
      "蟠螭吐火光欲絕。"
    ],
    "notes": [
      ""
    ],
    "volume": "卷一百三十三",
    "no#": 6
  },
  {
    "title": "謁焦煉師",
    "author": "王昌齡",
    "biography": "",
    "paragraphs": [
      "中峰青苔壁，一點雲生時。豈意石堂裏，得逢焦煉師。",
      "爐香淨琴案，松影閑瑤墀。拜受長年藥，翩翻西海期。"
    ],
    "notes": [
      ""
    ],
    "volume": "卷一百四十二",
    "no#": 12
  },
  {
    "title": "就道士問周易參同契",
    "author": "王昌齡",
    "biography": "",
    "paragraphs": [
      "仙人騎白鹿，發短耳何長。時餘采菖蒲，忽見嵩之陽。",
      "稽首求丹經，乃出懷中方。披讀了不悟，歸來問嵇康。",
      "嗟餘無道骨，發我入太行。"
    ],
    "notes": [
      ""
    ],
    "volume": "卷一百四十一",
    "no#": 7
  },
  {
    "title": "遊仙二十四首",
    "author": "吳筠",
    "biography": "",
    "paragraphs": [
      "啟冊觀往載，搖懷考今情。終古已寂寂，舉世何營營。",
      "悟彼眾仙妙，超然含至精。凝神契沖玄，化服淩太清。",
      "心同宇宙廣，體合雲霞輕。翔風吹羽蓋，慶霄拂霓旌。",
      "龍駕朝紫微，後天保令名。豈如寰中士，軒冕矜暫榮。",
      "鸞鳳棲瑤林，雕鶚集平楚。飲啄本殊好，翱翔終異所。",
      "吾方遺喧囂，立節慕高舉。解茲區中戀，結彼霄外侶。",
      "誰謂天路遐，感通自無阻。",
      "湣俗從遷謝，尋仙去淪沒。三元有真人，與我生道骨。",
      "淩晨吸丹景，入夜飲黃月。百關彌調暢，方寸益清越。",
      "棲神合虛無，洞覽周恍惚。不覺隨玉皇，焚香詣金闕。",
      "西龜初定籙，東華已校名。三官無遺譴，七祖升雲輧。",
      "體妙塵累隔，心微玄化並。一朝出天地，億載猶童嬰。",
      "使我齊浩劫，蕭蕭宴玉清。",
      "怡神在靈府，皎皎含清澄。仙經不吾欺，輕舉信有征。",
      "疇昔希道念，而今果天矜。豈非陰功著，乃致白日升。",
      "焉用過洞府，吾其越朱陵。",
      "高真誠寥邈，道合不我遺。孰謂姑射遠，神人可同嬉。",
      "結駕從之遊，飄飄出天垂。不理人自化，神凝物無疵。",
      "因知至精感，足以和四時。",
      "碧海廣無際，三山高不極。金台羅中天，羽客恣遊息。",
      "霞液朝可飲，虹芝晚堪食。嘯歌自忘心，騰舉寧假翼。",
      "保壽同三光，安能紀千億。",
      "將過太帝宮，暫詣扶桑處。真童已相迓，為我清宿霧。",
      "海若甯洪濤，羲和止奔馭。五雲結層閣，八景動飛輿。",
      "青霞正可挹，丹椹時一遇。留我宴玉堂，歸軒不令遽。",
      "欲超洞陽界，試鑒丹極表。赤帝躍火龍，炎官控朱鳥。",
      "導我升絳府，長驅出天杪。陽靈赫重暉，四達何皎皎。",
      "為爾流飄風，群生遂無夭。",
      "予因詣金母，飛蓋超西極。遂入素中天，停輪太蒙側。",
      "若華拂流影，不使白日匿。傾曦複亭午，六合無暝色。",
      "道化隨感遷，此理誰能測。",
      "九龍何蜿蜿，載我升雲綱。臨睨懷舊國，風塵混蒼茫。",
      "依依遠人寰，去去邇帝鄉。上超星辰紀，下視日月光。",
      "倏已過太微，天居煥煌煌。",
      "停驂太儀側，整服金闕前。肅肅承上帝，鏘鏘會群仙。",
      "鴻爐發靈香，廣廡張鈞天。玉醴洽中座，霞膏充四筵。",
      "良期無終極，俯仰移億年。",
      "峻朗妙門辟，澄微真鑒通。瓊林九霞上，金閣三天中。",
      "飛虯躍慶雲，翔鶴摶靈風。鬱彼玉京會，仙期六合同。",
      "予升至陽元，欲憩明霞館。飄飄瓊輪舉，曄曄金景散。",
      "結虛成萬有，高妙咸可玩。玉山鬱嵯峨，琅海杳無岸。",
      "暫賞過千椿，遐齡誰複算。",
      "招攜紫陽友，合宴玉清台。排景羽衣振，浮空雲駕來。",
      "靈幡七曜動，瓊障九光開。鳳舞龍璈奏，虯軒殊未回。",
      "高升紫極上，宴此玄都岑。玉藻散奇香，瓊柯流雅音。",
      "靈風生太漠，習習吹人襟。體混希微廣，神凝空洞深。",
      "蕭然宇宙外，自得乾坤心。",
      "晨登千仞嶺，俯瞰四人居。原野間城邑，山河分裏閭。",
      "眇彼埃塵中，爭奔聲利途。百齡寵辱盡，萬事皆為虛。",
      "自昔無成功，安能與爾俱。將期駕雲景，超跡升天衢。",
      "骨煉體彌清，鑒明塵已絕。恬夷宇宙泰，煥朗天光徹。",
      "羽服參煙霄，童顏皎冰雪。隱符千魔駭，鳴玉萬帝悅。",
      "遂使區宇中，祅氣永淪滅。",
      "朝逾弱水北，夕憩鐘山頂。顓頊清玄宮，禺強掃幽境。",
      "燭龍發神曜，陰野彌煥炳。導達三氣和，驅除六天靜。",
      "玉樓互相暉，煙客何秀穎。一舉流霞津，千年在俄頃。",
      "揚蓋造辰極，乘煙遊閬風。上元降玉闥，王母開琳宮。",
      "天人何濟濟，高會碧堂中。列侍奏雲歌，真音滿太空。",
      "千年紫柰熟，四劫靈瓜豐。斯樂異荒宴，陶陶殊未終。",
      "整駕辭五嶽，排煙淩九霄。紛然太虛中，羽旆更相招。",
      "且盼蓬壺近，誰言昆閬遙。悠悠竟安適，仰赴三天朝。",
      "予招三清友，迥出九天上。撓挑絕漠中，差池遙相望。",
      "大空含常明，八外無隱障。鸞鳳有逸翮，泠然恣飄颺。",
      "寥寥唯玄虛，至樂在神王。",
      "縱身太霞上，眇眇虛中浮。八威先啟行，五老同我遊。",
      "靈景何灼灼，祥風正寥寥。嘯歌振長空，逸響清且柔。",
      "遨嬉無跡賞，顧眄皆真儔。不疾而自速，萬天俄已周。",
      "返視太初先，與道冥至一。空洞凝真精，乃為虛中實。",
      "變通有常性，合散無定質。不行迅飛電，隱曜光白日。",
      "玄棲忘玄深，無得固無失。"
    ],
    "notes": [
      ""
    ],
    "volume": "卷八百五十三",
    "no#": 1
  },
  {
    "title": "步虛詞十首",
    "author": "吳筠",
    "biography": "",
    "paragraphs": [
      "眾仙仰靈範，肅駕朝神宗。金景相照曜，逶迤升太空。",
      "七玄已高飛，火煉生珠宮。餘慶逮天壤，平和王道融。",
      "八威清遊氣，十絕舞祥風。使我躋陽源，其來自陰功。",
      "逍遙太霞上，真鑒靡不通。",
      "逸轡登紫清，乘光邁奔電。閬風隔三天，俯視猶可見。",
      "玉闥摽敞朗，瓊林鬱蔥蒨。自非挺金骨，焉得諧夙願。",
      "真朋何森森，合景恣遊宴。良會忘淹留，千齡才一眄。",
      "三宮發明景，朗照同鬱儀。紛然馳飆欻，上采空清蕤。",
      "令我洞金色，後天耀瓊姿。心協太虛靜，寥寥竟何思。",
      "玄中有至樂，淡泊終無為。但與正真友，飄颻散遨嬉。",
      "稟化凝正氣，煉形為真仙。忘心符元宗，返本協自然。",
      "帝一集絳宮，流光出丹玄。元英與桃君，朗詠長生篇。",
      "六府煥明霞，百關羅紫煙。飆車涉寥廓，靡靡乘景遷。",
      "不覺雲路遠，斯須游萬天。",
      "扶桑誕初景，羽蓋淩晨霞。倏欻造西域，嬉游金母家。",
      "碧津湛洪源，灼爍敷荷花。煌煌青琳宮，粲粲列玉華。",
      "真氣溢絳府，自然思無邪。俯矜區中士，夭濁良可嗟。",
      "瓊台劫萬仞，孤映大羅表。常有三素雲，凝光自飛繞。",
      "羽幢泛明霞，升降何縹緲。鸞鳳吹雅音，棲翔絳林標。",
      "玉虛無晝夜，靈景何皎皎。一睹太上京，方知眾天小。",
      "灼灼青華林，靈風振瓊柯。三光無冬春，一氣清且和。",
      "回首邇結靈，傾眸親曜羅。豁落制六天，流鈴威百魔。",
      "綿綿慶不極，誰謂椿齡多。",
      "高情無侈靡，遇物生華光。至樂無簫歌，金玉音琅琅。",
      "或登明真台，宴此羽景堂。杳靄結寶雲，霏微散靈香。",
      "天人誠遐曠，歡泰不可量。",
      "爰從太微上，肆覲虛皇尊。騰我八景輿，威遲入天門。",
      "既登玉宸庭，肅肅仰紫軒。敢問龍漢末，如何辟乾坤。",
      "怡然輟雲璈，告我希夷言。幸聞至精理，方見造化源。",
      "二氣播萬有，化機無停輪。而我操其端，乃能出陶鈞。",
      "寥寥大漠上，所遇皆清真。澄瑩含元和，氣同自相親。",
      "絳樹結丹實，紫霞流碧津。以茲保童嬰，永用超形神。"
    ],
    "notes": [
      ""
    ],
    "volume": "卷八百五十三",
    "no#": 3
  },
  {
    "title": "遊廬山五老峰",
    "author": "吳筠",
    "biography": "",
    "paragraphs": [
      "彭蠡隱深翠，滄波照芙蓉。日初金光滿，景落黛色濃。",
      "雲外聽猿鳥，煙中見杉松。自然符幽情，瀟灑愜所從。",
      "整策務探討，嬉游任從容。玉膏正滴瀝，瑤草多zv茸。",
      "羽人棲層崖，道合乃一逢。揮手欲輕舉，為余扣瓊鐘。",
      "空香清人心，正氣信有宗。永用謝物累，吾將乘鸞龍。"
    ],
    "notes": [
      ""
    ],
    "volume": "卷八百五十三",
    "no#": 7
  },
  {
    "title": "高士詠：混元皇帝",
    "author": "吳筠",
    "biography": "",
    "paragraphs": [
      "玄元九仙主，道冠三氣初。應物方佐命，棲真亦歸居。",
      "貽篇訓終古，駕景還太虛。孔父歎猶龍，誰能知所如。"
    ],
    "notes": [
      ""
    ],
    "volume": "卷八百五十三",
    "no#": 17
  },
  {
    "title": "高士詠：廣成子",
    "author": "吳筠",
    "biography": "",
    "paragraphs": [
      "廣成臥雲岫，緬邈逾千齡。軒轅來順風，問道修神形。",
      "至言發玄理，告以從杳冥。三光入無窮，寂默返太寧。"
    ],
    "notes": [
      ""
    ],
    "volume": "卷八百五十三",
    "no#": 18
  },
  {
    "title": "高士詠：南華真人",
    "author": "吳筠",
    "biography": "",
    "paragraphs": [
      "南華源道宗，玄遠故不測。動與造化遊，靜合太和息。",
      "放曠生死外，逍遙神明域。況乃資九丹，輕舉歸太極。"
    ],
    "notes": [
      ""
    ],
    "volume": "卷八百五十三",
    "no#": 24
  },
  {
    "title": "高士詠：沖虛真人",
    "author": "吳筠",
    "biography": "",
    "paragraphs": [
      "沖虛冥至理，體道自玄通。不受子陽祿，但飲壺丘宗。",
      "泠然竟何依，撓挑遊大空。未知風乘我，為是我乘風。"
    ],
    "notes": [
      ""
    ],
    "volume": "卷八百五十三",
    "no#": 25
  },
  {
    "title": "高士詠：洞靈真人",
    "author": "吳筠",
    "biography": "",
    "paragraphs": [
      "亢倉致虛極，潛跡依遠岫。智去愚獨留，日虧歲方就。",
      "鄉人謀屍祝，不欲聞俎豆。尚賢非至理，堯舜固為陋。"
    ],
    "notes": [
      ""
    ],
    "volume": "卷八百五十三",
    "no#": 26
  },
  {
    "title": "古風",
    "author": "李白",
    "biography": "",
    "paragraphs": [
      "太白何蒼蒼，星辰上森列。去天三百里，邈爾與世絕。",
      "中有綠發翁，披雲臥松雪。不笑亦不語，冥棲在岩穴。",
      "我來逢真人，長跪問寶訣。粲然啟玉齒，授以煉藥說。",
      "銘骨傳其語，竦身已電滅。仰望不可及，蒼然五情熱。",
      "吾將營丹砂，永與世人別。"
    ],
    "notes": [
      ""
    ],
    "volume": "卷一百六十一",
    "no#": 5
  },
  {
    "title": "古風",
    "author": "李白",
    "biography": "",
    "paragraphs": [
      "五鶴西北來，飛飛淩太清。仙人綠雲上，自道安期名。",
      "兩兩白玉童，雙吹紫鸞笙。去影忽不見，回風送天聲。",
      "我欲一問之，飄然若流星。願餐金光草，壽與天齊傾。"
    ],
    "notes": [
      ""
    ],
    "volume": "卷一百六十一",
    "no#": 7
  },
  {
    "title": "古風",
    "author": "李白",
    "biography": "",
    "paragraphs": [
      "黃河走東溟，白日落西海。逝川與流光，飄忽不相待。",
      "春容舍我去，秋發已衰改。人生非寒松，年貌豈長在。",
      "吾當乘雲螭，吸景駐光彩。"
    ],
    "notes": [
      ""
    ],
    "volume": "卷一百六十一",
    "no#": 11
  },
  {
    "title": "古風",
    "author": "李白",
    "biography": "",
    "paragraphs": [
      "金華牧羊兒，乃是紫煙客。我願從之遊，未去發已白。",
      "不知繁華子，擾擾何所迫。昆山采瓊蕊，可以煉精魄。"
    ],
    "notes": [
      ""
    ],
    "volume": "卷一百六十一",
    "no#": 17
  },
  {
    "title": "古風",
    "author": "李白",
    "biography": "",
    "paragraphs": [
      "西嶽蓮花山，迢迢見明星。素手把芙蓉，虛步躡太清。",
      "霓裳曳廣帶，飄拂升天行。邀我登雲台，高揖衛叔卿。",
      "恍恍與之去，駕鴻淩紫冥。俯視洛陽川，茫茫走胡兵。",
      "流血塗野草，豺狼盡冠纓。"
    ],
    "notes": [
      ""
    ],
    "volume": "卷一百六十一",
    "no#": 19
  },
  {
    "title": "古風",
    "author": "李白",
    "biography": "",
    "paragraphs": [
      "昔我游齊都，登華不注峰。茲山何峻秀，綠翠如芙蓉。",
      "蕭颯古仙人，了知是赤松。借予一白鹿，自挾兩青龍。",
      "含笑淩倒景，欣然願相從。泣與親友別，欲語再三咽。",
      "勖君青松心，努力保霜雪。世路多險艱，白日欺紅顏。",
      "分手各千里，去去何時還。在世複幾時，倏如飄風度。",
      "空聞紫金經，白首愁相誤。撫己忽自笑，沉吟為誰故。",
      "名利徒煎熬，安得閒余步。終留赤玉舄，東上蓬萊路。",
      "秦帝如我求，蒼蒼但煙霧。"
    ],
    "notes": [
      ""
    ],
    "volume": "卷一百六十一",
    "no#": 20
  },
  {
    "title": "古風",
    "author": "李白",
    "biography": "",
    "paragraphs": [
      "容顏若飛電，時景如飄風。草綠霜已白，日西月複東。",
      "華鬢不耐秋，颯然成衰蓬。古來賢聖人，一一誰成功。",
      "君子變猿鶴，小人為沙蟲。不及廣成子，乘雲駕輕鴻。"
    ],
    "notes": [
      ""
    ],
    "volume": "卷一百六十一",
    "no#": 28
  },
  {
    "title": "古風",
    "author": "李白",
    "biography": "",
    "paragraphs": [
      "鳳饑不啄粟，所食唯琅玕。焉能與群雞，刺蹙爭一餐。",
      "朝鳴昆丘樹，夕飲砥柱湍。歸飛海路遠，獨宿天霜寒。",
      "幸遇王子晉，結交青雲端。懷恩未得報，感別空長歎。"
    ],
    "notes": [
      ""
    ],
    "volume": "卷一百六十一",
    "no#": 40
  },
  {
    "title": "古風",
    "author": "李白",
    "biography": "",
    "paragraphs": [
      "朝弄紫沂海，夕披丹霞裳。揮手折若木，拂此西日光。",
      "雲臥遊八極，玉顏已千霜。飄飄入無倪，稽首祈上皇。",
      "呼我遊太素，玉杯賜瓊漿。一餐曆萬歲，何用還故鄉。",
      "永隨長風去，天外恣飄揚。"
    ],
    "notes": [
      ""
    ],
    "volume": "卷一百六十一",
    "no#": 41
  },
  {
    "title": "古風",
    "author": "李白",
    "biography": "",
    "paragraphs": [
      "我到巫山渚，尋古登陽臺。天空彩雲滅，地遠清風來。",
      "神女去已久，襄王安在哉。荒淫竟淪替，樵牧徒悲哀。"
    ],
    "notes": [
      ""
    ],
    "volume": "卷一百六十一一",
    "no#": 58
  },
  {
    "title": "梁甫吟",
    "author": "李白",
    "biography": "",
    "paragraphs": [
      "長嘯梁甫吟，何時見陽春。君不見朝歌屠叟辭棘津，",
      "八十西來釣渭濱。甯羞白髮照清水，逢時吐氣思經綸。",
      "廣張三千六百釣，風期暗與文王親。大賢虎變愚不測，",
      "當年頗似尋常人。君不見高陽酒徒起草中，長揖山東隆准公。入門不拜騁雄辯，兩女輟洗來趨風。",
      "東下齊城七十二，指揮楚漢如旋蓬。狂客落魄尚如此，",
      "何況壯士當群雄。我欲攀龍見明主，雷公砰訇震天鼓。",
      "帝傍投壺多玉女，三時大笑開電光。倏爍晦冥起風雨，",
      "閶闔九門不可通。以額扣關閽者怒，白日不照吾精誠，",
      "杞國無事憂天傾。猰貐磨牙競人肉，騶虞不折生草莖。",
      "手接飛猱搏雕虎，側足焦原未言苦。智者可卷愚者豪，",
      "世人見我輕鴻毛。力排南山三壯士，齊相殺之費二桃。",
      "吳楚弄兵無劇孟，亞夫咍爾為徒勞。梁甫吟，梁甫吟，",
      "聲正悲。張公兩龍劍，神物合有時。風雲感會起屠釣，",
      "大人臲屼當安之。"
    ],
    "notes": [
      ""
    ],
    "volume": "卷一百六十二",
    "no#": 4
  },
  {
    "title": "飛龍引二首",
    "author": "李白",
    "biography": "",
    "paragraphs": [
      "黃帝鑄鼎于荊山，煉丹砂。丹砂成黃金，",
      "騎龍飛上太清家。雲愁海思令人嗟，宮中彩女顏如花。",
      "飄然揮手淩紫霞，從風縱體登鸞車。登鸞車，侍軒轅，",
      "遨遊青天中，其樂不可言。",
      "鼎湖流水清且閑，軒轅去時有弓劍，古人傳道留其間。",
      "後宮嬋娟多花顏，乘鸞飛煙亦不還，騎龍攀天造天關。",
      "造天關，聞天語，長雲河車載玉女。載玉女，過紫皇，",
      "紫皇乃賜白兔所搗之藥方，後天而老凋三光。",
      "下視瑤池見王母，蛾眉蕭颯如秋霜。"
    ],
    "notes": [
      ""
    ],
    "volume": "卷一百六十二",
    "no#": 10
  },
  {
    "title": "春日行",
    "author": "李白",
    "biography": "",
    "paragraphs": [
      "深宮高樓入紫清，金作蛟龍盤繡楹。佳人當窗弄白日，",
      "弦將手語彈鳴箏。春風吹落君王耳，此曲乃是升天行。",
      "因出天池泛蓬瀛，樓船蹙遝波浪驚。三千雙蛾獻歌笑，",
      "撾鐘考鼓宮殿傾，萬姓聚舞歌太平。我無為，人自寧。",
      "三十六帝欲相迎，仙人飄翩下雲輧。帝不去，留鎬京。",
      "安能為軒轅，獨往入窅冥。小臣拜獻南山壽，陛下萬古垂鴻名。"
    ],
    "notes": [
      ""
    ],
    "volume": "卷一百六十二",
    "no#": 15
  },
  {
    "title": "有所思",
    "author": "李白",
    "biography": "",
    "paragraphs": [
      "我思仙人乃在碧海之東隅。海寒多天風，",
      "白波連山倒蓬壺。長鯨噴湧不可涉，撫心茫茫淚如珠。",
      "西來青鳥東飛去，願寄一書謝麻姑。"
    ],
    "notes": [
      ""
    ],
    "volume": "卷一百六十三",
    "no#": 16
  },
  {
    "title": "鳳吹笙曲",
    "author": "李白",
    "biography": "",
    "paragraphs": [
      "仙人十五愛吹笙，學得昆丘彩鳳鳴。始聞煉氣餐金液，",
      "複道朝天赴玉京。玉京迢迢幾千里，鳳笙去去無窮已。",
      "欲歎離聲發絳唇，更嗟別調流纖指。此時惜別詎堪聞，",
      "此地相看未忍分。重吟真曲和清吹，卻奏仙歌響綠雲。",
      "綠雲紫氣向函關，訪道應尋緱氏山。莫學吹笙王子晉，",
      "一遇浮丘斷不還。"
    ],
    "notes": [
      ""
    ],
    "volume": "卷一百六十四",
    "no#": 6
  },
  {
    "title": "來日大難",
    "author": "李白",
    "biography": "",
    "paragraphs": [
      "來日一身，攜糧負薪。道長食盡，苦口焦唇。今日醉飽，",
      "樂過千春。仙人相存，誘我遠學。海淩三山，陸憩五嶽。",
      "乘龍天飛，目瞻兩角。授以仙藥，金丹滿握。蟪蛄蒙恩，",
      "深愧短促。思填東海，強銜一木。道重天地，軒師廣成。",
      "蟬翼九五，以求長生。下士大笑，如蒼蠅聲。"
    ],
    "notes": [
      ""
    ],
    "volume": "卷一百六十四",
    "no#": 9
  },
  {
    "title": "侍從宜春苑奉詔賦龍池柳色初青聽新鶯百囀歌",
    "author": "李白",
    "biography": "",
    "paragraphs": [
      "東風已綠瀛洲草，紫殿紅樓覺春好。池南柳色半青青，",
      "縈煙嫋娜拂綺城。垂絲百尺掛雕楹，上有好鳥相和鳴，",
      "間關早得春風情。春風捲入碧雲去，千門萬戶皆春聲。",
      "是時君王在鎬京，五雲垂暉耀紫清。仗出金宮隨日轉，",
      "天回玉輦繞花行。始向蓬萊看舞鶴，還過茝石聽新鶯。",
      "新鶯飛繞上林苑，願入簫韶雜鳳笙。"
    ],
    "notes": [
      ""
    ],
    "volume": "卷一百六十六",
    "no#": 4
  },
  {
    "title": "西嶽雲台歌，送丹丘子",
    "author": "李白",
    "biography": "",
    "paragraphs": [
      "西嶽崢嶸何壯哉，黃河如絲天際來。黃河萬里觸山動，",
      "盤渦轂轉秦地雷。榮光休氣紛五彩，千年一清聖人在。",
      "巨靈咆哮擘兩山，洪波噴箭射東海。三峰卻立如欲摧，",
      "翠崖丹谷高掌開。白帝金精運元氣，石作蓮花雲作台。",
      "雲台閣道連窈冥，中有不死丹丘生。明星玉女備灑掃，",
      "麻姑搔背指爪輕。我皇手把天地戶，丹丘談天與天語。",
      "九重出入生光輝，東來蓬萊複西歸。玉漿倘惠故人飲，",
      "騎二茅龍上天飛。"
    ],
    "notes": [
      ""
    ],
    "volume": "卷一百六十六",
    "no#": 7
  },
  {
    "title": "元丹丘歌",
    "author": "李白",
    "biography": "",
    "paragraphs": [
      "元丹丘，愛神仙。朝飲潁川之清流，暮還嵩岑之紫煙，",
      "三十六峰長周旋。長周旋，躡星虹，身騎飛龍耳生風，",
      "橫河跨海與天通，我知爾遊心無窮。"
    ],
    "notes": [
      ""
    ],
    "volume": "卷一百六十六",
    "no#": 8
  },
  {
    "title": "同族弟金城尉叔卿燭照山水壁畫歌",
    "author": "李白",
    "biography": "",
    "paragraphs": [
      "高堂粉壁圖蓬瀛，燭前一見滄洲清。洪波洶湧山崢嶸，",
      "皎若丹丘隔海望赤城。光中乍喜嵐氣滅，謂逢山陰晴後雪。回溪碧流寂無喧，",
      "又如秦人月下窺花源。了然不覺清心魂，",
      "只將疊嶂鳴秋猿。與君對此歡未歇，放歌行吟達明發。",
      "卻顧海客揚雲帆，便欲因之向溟渤。"
    ],
    "notes": [
      ""
    ],
    "volume": "卷一百六十六",
    "no#": 10
  },
  {
    "title": "白毫子歌",
    "author": "李白",
    "biography": "",
    "paragraphs": [
      "淮南小山白毫子，乃在淮南小山裏。夜臥松下雲，",
      "朝餐石中髓。小山連綿向江開，碧峰巉岩綠水回。",
      "余配白毫子，獨酌流霞杯。拂花弄琴坐青苔，",
      "綠蘿樹下春風來。南窗蕭颯松聲起，憑崖一聽清心耳。",
      "可得見，未得親。八公攜手五雲去，空餘桂樹愁殺人。"
    ],
    "notes": [
      ""
    ],
    "volume": "卷一百六十六",
    "no#": 11
  },
  {
    "title": "當塗趙炎少府粉圖山水歌",
    "author": "李白",
    "biography": "",
    "paragraphs": [
      "峨眉高出西極天，羅浮直與南溟連。名公繹思揮彩筆，",
      "驅山走海置眼前。滿堂空翠如可掃，赤城霞氣蒼梧煙。",
      "洞庭瀟湘意渺綿，三江七澤情洄沿。驚濤洶湧向何處，",
      "孤舟一去迷歸年。征帆不動亦不旋，飄如隨風落天邊。",
      "心搖目斷興難盡，幾時可到三山巔。西峰崢嶸噴流泉，",
      "橫石蹙水波潺湲。東崖合遝蔽輕霧，深林雜樹空芊綿。",
      "此中冥昧失晝夜，隱幾寂聽無鳴蟬。長松之下列羽客，",
      "對坐不語南昌仙。南昌仙人趙夫子，妙年曆落青雲士。",
      "訟庭無事羅眾賓，杳然如在丹青裏。五色粉圖安足珍，",
      "真仙可以全吾身。若待功成拂衣去，武陵桃花笑殺人。"
    ],
    "notes": [
      ""
    ],
    "volume": "卷一百六十七",
    "no#": 2
  },
  {
    "title": "懷仙歌",
    "author": "李白",
    "biography": "",
    "paragraphs": [
      "一鶴東飛過滄海，放心散漫知何在。仙人浩歌望我來，",
      "應攀玉樹長相待。堯舜之事不足驚，自餘囂囂直可輕。",
      "巨鼇莫戴三山去，我欲蓬萊頂上行。"
    ],
    "notes": [
      ""
    ],
    "volume": "卷一百六十七",
    "no#": 9
  },
  {
    "title": "玉真仙人詞",
    "author": "李白",
    "biography": "",
    "paragraphs": [
      "玉真之仙人，時往太華峰。清晨鳴天鼓，飆欻騰雙龍。",
      "弄電不輟手，行雲本無蹤。幾時入少室，王母應相逢。"
    ],
    "notes": [
      ""
    ],
    "volume": "卷一百六十七",
    "no#": 10
  },
  {
    "title": "酬殷明佐見贈五雲裘歌",
    "author": "李白",
    "biography": "",
    "paragraphs": [
      "我吟謝脁詩上語，朔風颯颯吹飛雨。謝脁已沒青山空，",
      "後來繼之有殷公。粉圖珍裘五雲色，曄如晴天散彩虹。",
      "文章彪炳光陸離，應是素娥玉女之所為。",
      "輕如松花落金粉，濃似苔錦含碧滋。遠山積翠橫海島，",
      "殘霞飛丹映江草。凝毫采掇花露容，幾年功成奪天造。",
      "故人贈我我不違，著令山水含清暉。頓驚謝康樂，",
      "詩興生我衣。襟前林壑斂暝色，袖上雲霞收夕霏。",
      "群仙長歎驚此物，千崖萬嶺相縈鬱。身騎白鹿行飄颻，",
      "手翳紫芝笑披拂。相如不足跨鷫鸘，王恭鶴氅安可方。",
      "瑤台雪花數千點，片片吹落春風香。為君持此淩蒼蒼，",
      "上朝三十六玉皇。下窺夫子不可及，矯首相思空斷腸。"
    ],
    "notes": [
      ""
    ],
    "volume": "卷一百六十七",
    "no#": 12
  },
  {
    "title": "贈盧征君昆弟",
    "author": "李白",
    "biography": "",
    "paragraphs": [
      "明主訪賢逸，雲泉今已空。二盧竟不起，萬乘高其風。",
      "河上喜相得，壺中趣每同。滄州即此地，觀化遊無窮。",
      "水落海上清，鼇背睹方蓬。與君弄倒景，攜手淩星虹。"
    ],
    "notes": [
      ""
    ],
    "volume": "卷一百六十八",
    "no#": 32
  },
  {
    "title": "贈嵩山焦煉師",
    "author": "李白",
    "biography": "",
    "paragraphs": [
      "二室淩青天，三花含紫煙。中有蓬海客，宛疑麻姑仙。",
      "道在喧莫染，跡高想已綿。時餐金鵝蕊，屢讀青苔篇。",
      "八極恣遊憩，九垓長周旋。下瓢酌潁水，舞鶴來伊川。",
      "還歸空山上，獨拂秋霞眠。蘿月掛朝鏡，松風鳴夜弦。",
      "潛光隱嵩嶽，煉魄棲雲幄。霓裳何飄颻，鳳吹轉綿邈。",
      "願同西王母，下顧東方朔。紫書倘可傳，銘骨誓相學。"
    ],
    "notes": [
      ""
    ],
    "volume": "卷一百六十八",
    "no#": 36
  },
  {
    "title": "贈張相鎬二首 二",
    "author": "李白",
    "biography": "",
    "paragraphs": [
      "本家隴西人，先為漢邊將。功略蓋天地，名飛青雲上。",
      "苦戰竟不侯，富年頗惆悵。世傳崆峒勇，氣激金風壯。",
      "英烈遺厥孫，百代神猶王。十五觀奇書，作賦淩相如。",
      "龍顏惠殊寵，麟閣憑天居。晚途未雲已，蹭蹬遭讒毀。",
      "想像晉末時，崩騰胡塵起。衣冠陷鋒鏑，戎虜盈朝市。",
      "石勒窺神州，劉聰劫天子。撫劍夜吟嘯，雄心日千里。",
      "誓欲斬鯨鯢，澄清洛陽水。六合灑霖雨，萬物無凋枯。",
      "我揮一杯水，自笑何區區。因人恥成事，貴欲決良圖。",
      "滅虜不言功，飄然陟蓬壺。惟有安期舄，留之滄海隅。"
    ],
    "notes": [
      ""
    ],
    "volume": "卷一百七十",
    "no#": 28
  },
  {
    "title": "贈王漢陽",
    "author": "李白",
    "biography": "",
    "paragraphs": [
      "天落白玉棺，王喬辭葉縣。一去未千年，漢陽複相見。",
      "猶乘飛鳧舄，尚識仙人面。鬢髮何青青，童顏皎如練。",
      "吾曾弄海水，清淺嗟三變。果愜麻姑言，時光速流電。",
      "與君數杯酒，可以窮歡宴。白雲歸去來，何事坐交戰。"
    ],
    "notes": [
      ""
    ],
    "volume": "卷一百七十",
    "no#": 15
  },
  {
    "title": "登敬亭山南望懷古，贈竇主簿",
    "author": "李白",
    "biography": "",
    "paragraphs": [
      "敬亭一回首，目盡天南端。仙者五六人，常聞此遊盤。",
      "溪流琴高水，石聳麻姑壇。白龍降陵陽，黃鶴呼子安。",
      "羽化騎日月，雲行翼鴛鸞。下視宇宙間，四溟皆波瀾。",
      "汰絕目下事，從之複何難。百歲落半途，前期浩漫漫。",
      "強食不成味，清晨起長歎。願隨子明去，煉火燒金丹。"
    ],
    "notes": [
      ""
    ],
    "volume": "卷一百七十一",
    "no#": 19
  },
  {
    "title": "寄王屋山人孟大融",
    "author": "李白",
    "biography": "",
    "paragraphs": [
      "我昔東海上，勞山餐紫霞。親見安期公，食棗大如瓜。",
      "中年謁漢主，不愜還歸家。朱顏謝春輝，白髮見生涯。",
      "所期就金液，飛步登雲車。願隨夫子天壇上，",
      "閑與仙人掃落花。"
    ],
    "notes": [
      ""
    ],
    "volume": "卷一百七十二",
    "no#": 14
  },
  {
    "title": "廬山謠，寄盧侍禦虛舟",
    "author": "李白",
    "biography": "",
    "paragraphs": [
      "我本楚狂人，鳳歌笑孔丘。手持綠玉杖，朝別黃鶴樓。",
      "五嶽尋仙不辭遠，一生好入名山遊。廬山秀出南斗傍，",
      "屏風九疊雲錦張，影落明湖青黛光。金闕前開二峰長，",
      "銀河倒掛三石樑。香爐瀑布遙相望，回崖遝嶂淩蒼蒼。",
      "翠影紅霞映朝日，鳥飛不到吳天長。登高壯觀天地間，",
      "大江茫茫去不還。黃雲萬里動風色，白波九道流雪山。",
      "好為廬山謠，興因廬山發。閑窺石鏡清我心，",
      "謝公行處蒼苔沒。早服還丹無世情，琴心三疊道初成。",
      "遙見仙人彩雲裏，手把芙蓉朝玉京。先期汗漫九垓上，",
      "願接盧敖遊太清。"
    ],
    "notes": [
      ""
    ],
    "volume": "卷一百七十三",
    "no#": 1
  },
  {
    "title": "夢遊天姥吟留別",
    "author": "李白",
    "biography": "",
    "paragraphs": [
      "海客談瀛洲，煙濤微茫信難求。越人語天姥，",
      "雲霓明滅或可睹。天姥連天向天橫，勢拔五嶽掩赤城。",
      "天臺四萬八千丈，對此欲倒東南傾。我欲因之夢吳越，",
      "一夜飛度鏡湖月。湖月照我影，送我至剡溪。",
      "謝公宿處今尚在，淥水蕩漾清猿啼。腳著謝公屐，",
      "身登青雲梯。半壁見海日，空中聞天雞。",
      "千岩萬轉路不定，迷花倚石忽已暝。熊咆龍吟殷岩泉，",
      "栗深林兮驚層巔。雲青青兮欲雨，水澹澹兮生煙。",
      "列缺霹靂，丘巒崩摧。洞天石扇，訇然中開。",
      "青冥浩蕩不見底，日月照耀金銀台。霓為衣兮風為馬，",
      "雲之君兮紛紛而來下。虎鼓瑟兮鸞回車，",
      "仙之人兮列如麻。忽魂悸以魄動，怳驚起而長嗟。",
      "惟覺時之枕席，失向來之煙霞。世間行樂亦如此，",
      "古來萬事東流水。別君去時何時還，且放白鹿青崖間，",
      "須行即騎訪名山。安能摧眉折腰事權貴，使我不得開心顏。"
    ],
    "notes": [
      ""
    ],
    "volume": "卷一百七十四",
    "no#": 4
  },
  {
    "title": "留別曹南群官之江南",
    "author": "李白",
    "biography": "",
    "paragraphs": [
      "我昔釣白龍，放龍溪水傍。道成本欲去，揮手淩蒼蒼。",
      "時來不關人，談笑遊軒皇。獻納少成事，歸休辭建章。",
      "十年罷西笑，覽鏡如秋霜。閉劍琉璃匣，煉丹紫翠房。",
      "身佩豁落圖，腰垂虎鞶囊。仙人駕彩鳳，志在窮遐荒。",
      "戀子四五人，裴回未翱翔。東流送白日，驟歌蘭蕙芳。",
      "仙宮兩無從，人間久摧藏。范蠡說句踐，屈平去懷王。",
      "飄飄紫霞心，流浪憶江鄉。愁為萬里別，複此一銜觴。",
      "淮水帝王州，金陵繞丹陽。樓臺照海色，衣馬搖川光。",
      "及此北望君，相思淚成行。朝雲落夢渚，瑤草空高堂。",
      "帝子隔洞庭，青楓滿瀟湘。懷君路綿邈，覽古情淒涼。",
      "登嶽眺百川，杳然萬恨長。知戀峨眉去，弄景偶騎羊。"
    ],
    "notes": [
      ""
    ],
    "volume": "卷一百七十四",
    "no#": 5
  },
  {
    "title": "送溫處士歸黃山白鵝峰舊居",
    "author": "李白",
    "biography": "",
    "paragraphs": [
      "黃山四千仞，三十二蓮峰。丹崖夾石柱，菡萏金芙蓉。",
      "伊昔升絕頂，下窺天目松。仙人煉玉處，羽化留餘蹤。",
      "亦聞溫伯雪，獨往今相逢。采秀辭五嶽，攀岩曆萬重。",
      "歸休白鵝嶺，渴飲丹砂井。鳳吹我時來，雲車爾當整。",
      "去去陵陽東，行行芳桂叢。回溪十六度，碧嶂盡晴空。",
      "他日還相訪，乘橋躡彩虹。"
    ],
    "notes": [
      ""
    ],
    "volume": "卷一百七十五",
    "no#": 10
  },
  {
    "title": "江上送女道士褚三清遊南嶽",
    "author": "李白",
    "biography": "",
    "paragraphs": [
      "吳江女道士，頭戴蓮花巾。霓衣不濕雨，特異陽臺雲。",
      "足下遠遊履，淩波生素塵。尋仙向南嶽，應見魏夫人。"
    ],
    "notes": [
      ""
    ],
    "volume": "卷一百七十七",
    "no#": 5
  },
  {
    "title": "至陵陽山登天柱石，酬韓侍禦見招隱黃山",
    "author": "李白",
    "biography": "",
    "paragraphs": [
      "韓眾騎白鹿，西往華山中。玉女千餘人，相隨在雲空。",
      "見我傳秘訣，精誠與天通。何意到陵陽，遊目送飛鴻。",
      "天子昔避狄，與君亦乘驄。擁兵五陵下，長策遏胡戎。",
      "時泰解繡衣，脫身若飛蓬。鸞鳳翻羽翼，啄粟坐樊籠。",
      "海鶴一笑之，思歸向遼東。黃山過石柱，巘崿上攢叢。",
      "因巢翠玉樹，忽見浮丘公。又引王子喬，吹笙舞松風。",
      "朗詠紫霞篇，請開蕊珠宮。步綱繞碧落，倚樹招青童。",
      "何日可攜手，遺形入無窮。"
    ],
    "notes": [
      ""
    ],
    "volume": "卷一百七十八",
    "no#": 30
  },
  {
    "title": "游泰山六首",
    "author": "李白",
    "biography": "",
    "paragraphs": [
      "四月上泰山，石屏禦道開。六龍過萬壑，澗穀隨縈回。",
      "馬跡繞碧峰，於今滿青苔。飛流灑絕巘，水急松聲哀。",
      "北眺崿嶂奇，傾崖向東摧。洞門閉石扇，地底興雲雷。",
      "登高望蓬瀛，想像金銀台。天門一長嘯，萬里清風來。",
      "玉女四五人，飄颻下九垓。含笑引素手，遺我流霞杯。",
      "稽首再拜之，自愧非仙才。曠然小宇宙，棄世何悠哉。",
      "清曉騎白鹿，直上天門山。山際逢羽人，方瞳好容顏。",
      "捫蘿欲就語，卻掩青雲關。遺我鳥跡書，飄然落岩間。",
      "其字乃上古，讀之了不閑。感此三歎息，從師方未還。",
      "平明登日觀，舉手開雲關。精神四飛揚，如出天地間。",
      "黃河從西來，窈窕入遠山。憑崖攬八極，目盡長空閒。",
      "偶然值青童，綠發雙雲鬟。笑我晚學仙，蹉跎凋朱顏。",
      "躊躇忽不見，浩蕩難追攀。",
      "清齋三千日，裂素寫道經。吟誦有所得，眾神衛我形。",
      "雲行信長風，颯若羽翼生。攀崖上日觀，伏檻窺東暝。",
      "海色動遠山，天雞已先鳴。銀台出倒景，白浪翻長鯨。",
      "安得不死藥，高飛向蓬瀛。",
      "日觀東北傾，兩崖夾雙石。海水落眼前，天光遙空碧。",
      "千峰爭攢聚，萬壑絕淩曆。緬彼鶴上仙，去無雲中跡。",
      "長松入雲漢，遠望不盈尺。山花異人間，五月雪中白。",
      "終當遇安期，於此煉玉液。",
      "朝飲王母池，暝投天門關。獨抱綠綺琴，夜行青山間。",
      "山明月露白，夜靜松風歇。仙人游碧峰，處處笙歌發。",
      "寂靜娛清暉，玉真連翠微。想像鸞鳳舞，飄颻龍虎衣。",
      "捫天摘匏瓜，恍惚不憶歸。舉手弄清淺，誤攀織女機。",
      "明晨坐相失，但見五雲飛。"
    ],
    "notes": [
      ""
    ],
    "volume": "卷一百七十九",
    "no#": 6
  },
  {
    "title": "登峨眉山",
    "author": "李白",
    "biography": "",
    "paragraphs": [
      "蜀國多仙山，峨眉邈難匹。周流試登覽，絕怪安可息。",
      "青冥倚天開，彩錯疑畫出。泠然紫霞賞，果得錦囊術。",
      "雲間吟瓊簫，石上弄寶瑟。平生有微尚，歡笑自此畢。",
      "煙容如在顏，塵累忽相失。倘逢騎羊子，攜手淩白日。"
    ],
    "notes": [
      ""
    ],
    "volume": "卷一百八十",
    "no#": 2
  },
  {
    "title": "天臺曉望",
    "author": "李白",
    "biography": "",
    "paragraphs": [
      "天臺鄰四明，華頂高百越。門標赤城霞，樓棲滄島月。",
      "憑高登遠覽，直下見溟渤。雲垂大鵬翻，波動巨鼇沒。",
      "風潮爭洶湧，神怪何翕忽。觀奇跡無倪，好道心不歇。",
      "攀條摘朱實，服藥煉金骨。安得生羽毛，千春臥蓬闕。"
    ],
    "notes": [
      ""
    ],
    "volume": "卷一百八十",
    "no#": 5
  },
  {
    "title": "早望海霞邊",
    "author": "李白",
    "biography": "",
    "paragraphs": [
      "四明三千里，朝起赤城霞。日出紅光散，分輝照雪崖。",
      "一餐咽瓊液，五內發金沙。舉手何所待，青龍白虎車。"
    ],
    "notes": [
      ""
    ],
    "volume": "卷一百八十",
    "no#": 6
  },
  {
    "title": "焦山望寥山",
    "author": "李白",
    "biography": "",
    "paragraphs": [
      "石壁望松寥，宛然在碧霄。安得五彩虹，駕天作長橋。",
      "仙人如愛我，舉手來相招。"
    ],
    "notes": [
      ""
    ],
    "volume": "卷一百八十",
    "no#": 7
  },
  {
    "title": "登太白峰",
    "author": "李白",
    "biography": "",
    "paragraphs": [
      "西上太白峰，夕陽窮登攀。太白與我語，為我開天關。",
      "願乘泠風去，直出浮雲間。舉手可近月，前行若無山。",
      "一別武功去，何時複見還。"
    ],
    "notes": [
      ""
    ],
    "volume": "卷一百八十",
    "no#": 9
  },
  {
    "title": "上元夫人",
    "author": "李白",
    "biography": "",
    "paragraphs": [
      "上元誰夫人，偏得王母嬌。嵯峨三角髻，餘發散垂腰。",
      "裘披青毛錦，身著赤霜袍。手提嬴女兒，閑與鳳吹簫。",
      "眉語兩自笑，忽然隨風飄。"
    ],
    "notes": [
      ""
    ],
    "volume": "卷一百八十一",
    "no#": 23
  },
  {
    "title": "擬古十二首 四",
    "author": "李白",
    "biography": "",
    "paragraphs": [
      "清都綠玉樹，灼爍瑤台春。攀花弄秀色，遠贈天仙人。",
      "香風送紫蕊，直到扶桑津。取掇世上豔，所貴心之珍。",
      "相思傳一笑，聊欲示情親。"
    ],
    "notes": [
      ""
    ],
    "volume": "卷一百八十三",
    "no#": 40
  },
  {
    "title": "擬古十二首 十",
    "author": "李白",
    "biography": "",
    "paragraphs": [
      "仙人騎彩鳳，昨下閬風岑。海水三清淺，桃源一見尋。",
      "遺我綠玉杯，兼之紫瓊琴。杯以傾美酒，琴以閑素心。",
      "二物非世有，何論珠與金。琴彈松裏風，杯勸天上月。",
      "風月長相知，世人何倏忽。"
    ],
    "notes": [
      ""
    ],
    "volume": "卷一百八十三",
    "no#": 41
  },
  {
    "title": "感興六首 一",
    "author": "李白",
    "biography": "",
    "paragraphs": [
      "瑤姬天帝女，精彩化朝雲。宛轉入宵夢，無心向楚君。",
      "錦衾抱秋月，綺席空蘭芬。茫昧竟誰測，虛傳宋玉文。"
    ],
    "notes": [
      ""
    ],
    "volume": "卷一百八十三",
    "no#": 42
  },
  {
    "title": "感興六首 二",
    "author": "李白",
    "biography": "",
    "paragraphs": [
      "洛浦有宓妃，飄颻雪爭飛。輕雲拂素月，了可見清輝。",
      "解佩欲西去，含情詎相違。香塵動羅襪，綠水不沾衣。",
      "陳王徒作賦，神女豈同歸。好色傷大雅，多為世所譏。"
    ],
    "notes": [
      ""
    ],
    "volume": "卷一百八十三",
    "no#": 43
  },
  {
    "title": "感興六首 四",
    "author": "李白",
    "biography": "",
    "paragraphs": [
      "十五游神仙，仙游未曾歇。吹笙坐松風，泛瑟窺海月。",
      "西山玉童子，使我煉金骨。欲逐黃鶴飛，相呼向蓬闕。"
    ],
    "notes": [
      ""
    ],
    "volume": "卷一百八十三",
    "no#": 45
  },
  {
    "title": "感遇四首 一",
    "author": "李白",
    "biography": "",
    "paragraphs": [
      "吾愛王子晉，得道伊洛濱。金骨既不毀，玉顏長自春。",
      "可憐浮丘公，猗靡與情親。舉首白日間，分明謝時人。",
      "二仙去已遠，夢想空殷勤。"
    ],
    "notes": [
      ""
    ],
    "volume": "卷一百八十三",
    "no#": 48
  },
  {
    "title": "感遇四首 三",
    "author": "李白",
    "biography": "",
    "paragraphs": [
      "昔余聞姮娥，竊藥駐雲發。不自嬌玉顏，方希煉金骨。",
      "飛去身莫返，含笑坐明月。紫宮誇蛾眉，隨手會凋歇。"
    ],
    "notes": [
      ""
    ],
    "volume": "卷一百八十三",
    "no#": 50
  },
  {
    "title": "避地司空原言懷",
    "author": "李白",
    "biography": "",
    "paragraphs": [
      "南風昔不競，豪聖思經綸。劉琨與祖逖，起舞雞鳴晨。",
      "雖有匡濟心，終為樂禍人。我則異於是，潛光皖水濱。",
      "卜築司空原，北將天柱鄰。雪霽萬里月，雲開九江春。",
      "俟乎泰階平，然後托微身。傾家事金鼎，年貌可長新。",
      "所願得此道，終然保清真。弄景奔日馭，攀星戲河津。",
      "一隨王喬去，長年玉天賓。"
    ],
    "notes": [
      ""
    ],
    "volume": "卷一百八十三",
    "no#": 12
  },
  {
    "title": "題隨州紫陽先生壁",
    "author": "李白",
    "biography": "",
    "paragraphs": [
      "神農好長生，風俗久已成。複聞紫陽客，早署丹台名。",
      "喘息餐妙氣，步虛吟真聲。道與古仙合，心將元化並。",
      "樓疑出蓬海，鶴似飛玉京。松雪窗外曉，池水階下明。",
      "忽耽笙歌樂，頗失軒冕情。終願惠金液，提攜淩太清。"
    ],
    "notes": [
      ""
    ],
    "volume": "卷一百八十四",
    "no#": 1
  },
  {
    "title": "嵩山采菖蒲者",
    "author": "李白",
    "biography": "",
    "paragraphs": [
      "神仙多古貌，雙耳下垂肩。嵩岳逢漢武，疑是九疑仙。",
      "我來采菖蒲，服食可延年。言終忽不見，滅影入雲煙。",
      "喻帝竟莫悟，終歸茂陵田。"
    ],
    "notes": [
      ""
    ],
    "volume": "卷一百八十四",
    "no#": 20
  },
  {
    "title": "雜詩",
    "author": "李白",
    "biography": "",
    "paragraphs": [
      "白日與明月，晝夜尚不閑。況爾悠悠人，安得久世間。",
      "傳聞海水上，乃有蓬萊山。玉樹生綠葉，靈仙每登攀。",
      "一食駐玄發，再食留紅顏。吾欲從此去，去之無時還。"
    ],
    "notes": [
      ""
    ],
    "volume": "卷一百八十四",
    "no#": 27
  },
  {
    "title": "送內尋廬山女道士李騰空二首",
    "author": "李白",
    "biography": "",
    "paragraphs": [
      "君尋騰空子，應到碧山家。水舂雲母碓，風掃石楠花。",
      "若愛幽居好，相邀弄紫霞。",
      "多君相門女，學道愛神仙。素手掬青靄，羅衣曳紫煙。",
      "一往屏風疊，乘鸞著玉鞭。"
    ],
    "notes": [
      ""
    ],
    "volume": "卷一百八十四",
    "no#": 51
  },
  {
    "title": "上清寶鼎詩",
    "author": "李白",
    "biography": "",
    "paragraphs": [
      "我居清空表，君處紅埃中。仙人持玉尺，廢君多少才。",
      "玉尺不可盡，君才無時休。",
      "咽服十二環，奄有仙人房。暮騎紫麟去，海氣侵肌涼。",
      "贈我累累珠，靡靡明月光。"
    ],
    "notes": [
      ""
    ],
    "volume": "卷一百八十五",
    "no#": 21
  },
  {
    "title": "題應聖觀",
    "author": "儲光羲",
    "biography": "",
    "paragraphs": [
      "空中望小山，山下見餘雪。皎皎河漢女，在茲養真骨。",
      "登門駭天書，啟鑰問仙訣。池光搖水霧，燈色連松月。",
      "合磚起花台，折草成玉節。天雞弄白羽，王母垂玄發。",
      "北有上年宮，一路在雲霓。上心方向道，時複朝金闕。"
    ],
    "notes": [
      ""
    ],
    "volume": "卷一百三十六",
    "no#": 43
  },
  {
    "title": "遺簡詩 二",
    "author": "趙惠宗",
    "biography": "",
    "paragraphs": [
      "吾駕時馬，日月為衛。洞耀九霄，上謁天帝。明明我眾，",
      "及我門人。偽道養形，真道養神。懋哉懋哉，餘無所陳。"
    ],
    "notes": [
      ""
    ],
    "volume": "卷八百六十",
    "no#": 21
  }
]