[
  {
    "title": "玉華仙子歌",
    "author": "李康成",
    "biography": "",
    "paragraphs": [
      "紫陽仙子名玉華，珠盤承露餌丹砂。轉態凝情五雲裏，",
      "嬌顏千歲芙蓉花。紫陽彩女矜無數，遙見玉華皆掩嫭。",
      "高堂初日不成妍，洛渚流風徒自憐。璿階霓綺閣，",
      "碧題霜羅幕。仙娥桂樹長自春，王母桃花未嘗落。",
      "上元夫人賓上清，深宮寂曆厭層城。解佩空憐鄭交甫，",
      "吹簫不逐許飛瓊。溶溶紫庭步，渺渺瀛台路。",
      "蘭陵貴士謝相逢，濟北風生尚回顧。滄洲傲吏愛金丹，",
      "清心回望雲之端。羽蓋霓裳一相識，傳情寫念長無極。",
      "長無極，永相隨。攀霄曆金闕，弄影下瑤池。",
      "夕宿紫府雲母帳，朝餐玄圃昆侖芝。不學蘭香中道絕，",
      "卻教青鳥報相思。"
    ],
    "notes": [
      ""
    ],
    "volume": "卷二百零三",
    "no#": 42
  },
  {
    "title": "引極三首：思元極",
    "author": "元結",
    "biography": "",
    "paragraphs": [
      "天曠莽兮杳泱茫，氣浩浩兮色蒼蒼。上何有兮人不測，",
      "積清寥兮成元極。彼元極兮靈且異，思一見兮藐難致。",
      "思不從兮空自傷，心慅咠兮意惶懹。思假翼兮鸞鳳，",
      "乘長風兮上羾。揖元氣兮本深實，餐至和兮永終日。"
    ],
    "notes": [
      ""
    ],
    "volume": "卷二百四十",
    "no#": 39
  },
  {
    "title": "引極三首：望仙府",
    "author": "元結",
    "biography": "",
    "paragraphs": [
      "山鑿落兮眇嶔岑，雲溶溶兮木棽棽。中何有兮人不睹，",
      "遠欹差兮閟仙府。彼仙府兮深且幽，望一至兮藐無由。",
      "望不從兮知如何，心混混兮意渾和。思假足兮虎豹，",
      "超阻絕兮淩踔。詣仙府兮從羽人，餌五靈兮保清真。"

    ],
    "notes": [
      ""
    ],
    "volume": "卷二百四十",
    "no#": 40
  },
  {
    "title": "引極三首：懷潛君",
    "author": "元結",
    "biography": "",
    "paragraphs": [
      "海浩淼兮汩洪溶，流蘊蘊兮濤洶洶。下何有兮人不聞，",
      "深溢漭兮居潛君。彼潛君兮聖且神，思一見兮藐無因。",
      "思不從兮空踟躕，心回迷兮意縈紆。思假鱗兮鯤龍，",
      "激沆浪兮奔從。拜潛君兮索玄寶，佩元符兮軌皇道。"
    ],
    "notes": [
      ""
    ],
    "volume": "卷二百四十",
    "no#": 41
  },
  {
    "title": "上清詞",
    "author": "張繼",
    "biography": "",
    "paragraphs": [
      "紫陽宮女捧丹砂，王母令過漢帝家。",
      "春風不肯停仙馭，卻向蓬萊看杏花。"
    ],
    "notes": [
      ""
    ],
    "volume": "卷二百四十二",
    "no#": 22
  },
  {
    "title": "雜歌呈鄭錫司空文明",
    "author": "李端",
    "biography": "",
    "paragraphs": [
      "昨宵夢到亡何鄉，忽見一人山之陽。高冠長劍立石堂，",
      "鬢眉颯爽瞳子方。胡麻作飯瓊作漿，素書一帙在柏床。",
      "啖我還丹拍我背，令我延年在人代。乃書數字與我持，",
      "小兒歸去須讀之。覺來知是虛無事，山中雪平雲覆地。",
      "東嶺啼猿三四聲，捲簾一望心堪碎。蓬萊有梯不可躡，",
      "向海回頭淚盈睫。且聞童子是蒼蠅，誰謂莊生異蝴蝶。",
      "學仙去來辭故人，長安道路多風塵。"
    ],
    "notes": [
      ""
    ],
    "volume": "卷二百八十四",
    "no#": 32
  },
  {
    "title": "東陵藥堂寄張道士",
    "author": "錢起",
    "biography": "",
    "paragraphs": [
      "木落蒼山空，當軒秋水色。清旦振衣坐，永吟意何極。",
      "願言金丹壽，一假鸞鳳翼。日夕開真經，言忘心更默。",
      "玄都有仙子，采藥早相識。煙霞難再期，焚香空歎息。"
    ],
    "notes": [
      ""
    ],
    "volume": "卷二百三十六",
    "no#": 51
  },
  {
    "title": "藍田溪雜詠二十二首：洞仙謠",
    "author": "錢起",
    "biography": "",
    "paragraphs": [
      "幾轉到青山，數重度流水。秦人入雲去，知向桃源裏。"
    ],
    "notes": [
      ""
    ],
    "volume": "卷二百三十九",
    "no#": 71
  },
  {
    "title": "步虛詞",
    "author": "皎然",
    "biography": "",
    "paragraphs": [
      "予因覽真訣，遂感西城君。玉笙下青冥，人間未曾聞。",
      "日華煉精魄，皎皎無垢氛。謂我有仙骨，且令餌氤氳。",
      "俯仰愧靈顏，願隨鸞鵠群。俄然動風馭，縹渺歸青雲。"
    ],
    "notes": [
      ""
    ],
    "volume": "卷八百二十一",
    "no#": 2
  },
  {
    "title": "行路難",
    "author": "孟雲卿",
    "biography": "",
    "paragraphs": [
      "君不見高山萬仞連蒼旻，天長地久成埃塵。",
      "君不見長松百尺多勁節，狂風暴雨終摧折。",
      "古今何世無聖賢，吾愛伯陽真乃天。金堂玉闕朝群仙，",
      "拍手東海成桑田。海中之水慎勿枯，烏鳶啄蚌傷明珠。",
      "行路難，艱險莫踟躕。"
    ],
    "notes": [
      ""
    ],
    "volume": "卷一百五十七",
    "no#": 13
  },
  {
    "title": "朝上清歌",
    "author": "顧況",
    "biography": "",
    "paragraphs": [
      "潔眼朝上清，綠景開紫霞。皇皇紫微君，左右皆靈娥。",
      "曼聲流睇，和清歌些；至陽無諼，其樂多些；旌蓋颯遝，",
      "簫鼓和些；金鳳玉麟，郁駢羅些；反風名香，香氣遐些；",
      "瓊田瑤草，壽無涯些；君著玉衣，升玉車些；欲降瓊宮，",
      "玉女家些；其桃千年，始著花些。蕭寥天清而滅雲，",
      "目瓊瓊兮情感。佩隨香兮夜聞，肅肅兮愔愔。",
      "啟天和兮洞靈心，和為丹兮雲為馬。",
      "君乘之觴於瑤池之上兮，三光羅列而在下。"
    ],
    "notes": [
      ""
    ],
    "volume": "卷二百六十五",
    "no#": 40
  },
  {
    "title": "悲歌六",
    "author": "顧況",
    "biography": "",
    "paragraphs": [
      "軒轅黃帝初得仙，鼎湖一去三千年。周流三十六洞天，",
      "洞中日月星辰聯。騎龍駕景遊八極，軒轅弓劍無人識。",
      "東海青童寄消息。"
    ],
    "notes": [
      ""
    ],
    "volume": "卷二百六十五",
    "no#": 15
  },
  {
    "title": "步虛詞",
    "author": "顧況",
    "biography": "",
    "paragraphs": [
      "迥步遊三洞，清心禮七真。飛符超羽翼，焚火醮星辰。",
      "殘藥沾雞犬，靈香出鳳麟。壺中無窄處，願得一容身。"
    ],
    "notes": [
      ""
    ],
    "volume": "卷二百六十六",
    "no#": 2
  },
  {
    "title": "步虛詞二首",
    "author": "陳羽",
    "biography": "",
    "paragraphs": [
      "漢武清齋讀鼎書，太官扶上畫雲車。",
      "壇上月明宮殿閉，仰看星斗禮空虛。",
      "樓殿層層阿母家，昆侖山頂駐紅霞。",
      "笙歌出見穆天子，相引笑看琪樹花。"
    ],
    "notes": [
      ""
    ],
    "volume": "卷三百四十八",
    "no#": 55
  },
  {
    "title": "上元日夢王母獻白玉環",
    "author": "丁澤",
    "biography": "",
    "paragraphs": [
      "夢中朝上日，闕下拜天顏。仿佛瞻王母，分明獻玉環。",
      "靈姿趨甲帳，悟道契玄關。似見霜姿白，如看月彩彎。",
      "霓裳歸物外，鳳曆曉人寰。仙聖非相遠，昭昭寤寐間。"
    ],
    "notes": [
      ""
    ],
    "volume": "卷二百八十一",
    "no#": 20
  },
  {
    "title": "登天壇夜見海",
    "author": "李益",
    "biography": "",
    "paragraphs": [
      "朝遊碧峰三十六，夜上天壇月邊宿。仙人攜我搴玉英，",
      "壇上夜半東方明。仙鐘撞撞近海日，海中離離三山出。",
      "霞梯赤城遙可分，霓旌絳節倚彤雲。八鸞五鳳紛在禦，",
      "王母欲上朝元君。群仙指此為我說，幾見塵飛滄海竭。",
      "竦身別我期丹宮，空山處處遺清風。九州下視杳未旦，",
      "一半浮生皆夢中。始知武皇求不死，去逐瀛洲羨門子。"
    ],
    "notes": [
      ""
    ],
    "volume": "卷二百八十二",
    "no#": 39
  },
  {
    "title": "入華山訪隱者經仙人石壇",
    "author": "李益",
    "biography": "",
    "paragraphs": [
      "三考四嶽下，官曹少休沐。久負青山諾，今還獲所欲。",
      "嘗聞玉清洞，金簡受玄籙。夙駕升天行，雲遊恣霞宿。",
      "平明矯輕策，捫石入空曲。仙人古石壇，苔繞青瑤局。",
      "陽桂淩煙紫，陰羅冒水綠。隔世聞丹經，懸泉注明玉。",
      "前驚羽人會，白日天居肅。問我將致辭，笑之自相目。",
      "竦身雲遂起，仰見雙白鵠。墮其一紙書，文字類鳥足。",
      "視之了不識，三返又三複。歸來問方士，舉世莫解讀。",
      "何必若蜉蝣，然後為局促。鄙哉宦遊子，身志俱降辱。",
      "再往不及期，勞歌叩山木。"
    ],
    "notes": [
      ""
    ],
    "volume": "卷二百八十二",
    "no#": 19
  },
  {
    "title": "餌黃精",
    "author": "韋應物",
    "biography": "",
    "paragraphs": [
      "靈藥出西山，服食采其根。九蒸換凡骨，經著上世言。",
      "候火起中夜，馨香滿南軒。齋居感眾靈，藥術啟妙門。",
      "自懷物外心，豈與俗士論。終期脫印綬，永與天壤存。"
    ],
    "notes": [
      ""
    ],
    "volume": "卷一百九十三",
    "no#": 30
  },
  {
    "title": "萼綠華歌",
    "author": "韋應物",
    "biography": "",
    "paragraphs": [
      "有一人兮升紫霞，書名玉牒兮萼綠華。",
      "仙容矯矯兮雜瑤佩，輕衣重重兮蒙絳紗。",
      "雲雨愁思兮望淮海，鼓吹蕭條兮駕龍車。",
      "世淫濁兮不可降，胡不來兮玉斧家。"
    ],
    "notes": [
      ""
    ],
    "volume": "卷一百九十四",
    "no#": 16
  },
  {
    "title": "馬明生遇神女歌",
    "author": "韋應物",
    "biography": "",
    "paragraphs": [
      "學仙貴功亦貴精，神女變化感馬生。石壁千尋啟雙檢，",
      "中有玉堂鋪玉簟。立之一隅不與言，玉體安隱三日眠。",
      "馬生一立心轉堅，知其丹白蒙哀憐。安期先生來起居，",
      "請示金鐺玉佩天皇書。神女呵責不合見，",
      "仙子謝過手足戰。大瓜玄棗冷如冰，海上摘來朝霞凝。",
      "賜仙複坐對食訖，頷之使去隨煙升。乃言馬生合不死，",
      "少姑教敕令付爾。安期再拜將生出，一授素書天地畢。"
    ],
    "notes": [
      ""
    ],
    "volume": "卷一百九十四",
    "no#": 18
  },
  {
    "title": "黿頭山神女歌",
    "author": "韋應物",
    "biography": "",
    "paragraphs": [
      "黿頭之山，直上洞庭連青天。蒼蒼煙樹閉古廟，",
      "中有蛾眉成水仙。水府沉沉行路絕，蛟龍出沒無時節。",
      "魂同魍魎潛太陰，身與空山長不滅。東晉永和今幾代，",
      "雲發素顏猶盼睞。陰深靈氣靜凝美，的礫龍綃雜瓊佩。",
      "山精木魅不敢親，昏明想像如有人。蕙蘭瓊芳積煙露，",
      "碧窗松月無冬春。舟客經過奠椒醑，巫女南音歌激楚。",
      "碧水冥空惟鳥飛，長天何處雲隨雨。紅渠綠蘋芳意多，",
      "玉靈蕩漾淩清波。孤峰絕島儼相向，鬼嘯猿啼垂女蘿。",
      "皓雪瓊枝殊異色，北方絕代徒傾國。雲沒煙銷不可期，",
      "明堂翡翠無人得。精靈變態狀無方，游龍宛轉驚鴻翔。",
      "湘妃獨立九疑暮，漢女菱歌春日長。始知仙事無不有，",
      "可惜吳宮空白首。"
    ],
    "notes": [
      ""
    ],
    "volume": "卷一百九十五",
    "no#": 10
  },
  {
    "title": "漢武帝雜歌三首 一",
    "author": "韋應物",
    "biography": "",
    "paragraphs": [
      "漢武好神仙，黃金作台與天近。王母摘桃海上還，感之西過聊問訊。",
      "欲來不來夜未央，殿前青鳥先回翔。綠鬢縈雲裾曳霧，雙節飄颻下仙步。",
      "白日分明到世間，碧空何處來時路。玉盤捧桃將獻君，踟躕未去留彩雲。",
      "海水桑田幾翻覆，中間此桃四五熟。可憐穆滿瑤池燕，正值花開不得薦。",
      "花開子熟安可期，邂逅能當漢武時。顏如芳華潔如玉，心念我皇多嗜欲。",
      "雖留桃核桃有靈，人間糞土種不生。由來在道豈在藥，徒勞方士海上行。",
      "掩扇一言相謝去，如煙非煙不知處。"
    ],
    "notes": [
      ""
    ],
    "volume": "卷一百九十五",
    "no#": 27
  },
  {
    "title": "漢武帝雜歌三首 二",
    "author": "韋應物",
    "biography": "",
    "paragraphs": [
      "金莖孤峙兮淩紫煙，漢宮美人望杳然。通天臺上月初出，承露盤中珠正圓。",
      "珠可飲，壽可永。武皇南面曙欲分，從空下來玉杯冷。世間彩翠亦作囊，八月一日仙人方。",
      "仙方稱上藥，靜者服之常綽約。柏梁沉飲自傷神，猶聞駐顏七十春。",
      "乃知甘醲皆是腐腸物，獨有淡泊之水能益人。千載金盤竟何處，當時鑄金恐不固。",
      "蔓草生來春複秋，碧天何言空墜露。"
    ],
    "notes": [
      ""
    ],
    "volume": "卷一百九十五",
    "no#": 28
  },
  {
    "title": "步虛詞十九首",
    "author": "韋渠牟",
    "biography": "",
    "paragraphs": [
      "玉簡真人降，金書道籙通。煙霞方蔽日，雲雨已生風。",
      "四極威儀異，三天使命同。那將人世戀，不去上清宮。",
      "羽駕正翩翩，雲鴻最自然。霞冠將月曉，珠佩與星連。",
      "鏤玉留新訣，雕金得舊編。不知飛鸞鶴，更有幾人仙。",
      "上帝求仙使，真符取玉郎。三才閑布象，二景郁生光。",
      "騎吏排龍虎，笙歌走鳳凰。天高人不見，暗入白雲鄉。",
      "鸞鶴共裴回，仙官使者催。香花三洞啟，風雨百神來。",
      "鳳篆文初定，龍泥印已開。何須生羽翼，始得上瑤台。",
      "羽節忽排煙，蘇君已得仙。命風驅日月，縮地走山川。",
      "幾處留丹灶，何時種玉田。一朝騎白虎，直上紫微天。",
      "靜發降靈香，思神意智長。虎存時促步，龍想更成章。",
      "扣齒風雷響，挑燈日月光。仙雲在何處，仿佛滿空堂。",
      "幾度遊三洞，何方召百神。風雲皆守一，龍虎亦全真。",
      "執節仙童小，燒香玉女春。應須絕岩內，委曲問皇人。",
      "上法杳無營，玄修似有情。道宮瓊作想，真帝玉為名。",
      "召嶽馳旌節，驅雷發吏兵。雲車降何處，齋室有仙卿。",
      "羽衛一何鮮，香雲起暮煙。方朝太素帝，更向玉清天。",
      "鳳曲凝猶吹，龍驂儼欲前。真文幾時降，知在永和年。",
      "大道何年學，真符此日催。還持金作印，未要玉為台。",
      "羽節分明授，霞衣整頓裁。應緣五雲使，教上列仙來。",
      "獨自授金書，蕭條詠紫虛。龍行還當馬，雲起自成車。",
      "九轉風煙合，千年井灶餘。參差從太一，壽等混元初。",
      "道學已通神，香花會女真。霞床珠鬥帳，金薦玉輿輪。",
      "一室心偏靜，三天夜正春。靈官竟誰降，仙相有夫人。",
      "上界有黃房，仙家道路長。神來知位次，樂變葉宮商。",
      "競把琉璃盞，都傾白玉漿。霞衣最芬馥，蘇合是靈香。",
      "珠佩紫霞纓，夫人會八靈。太霄猶有觀，絕宅豈無形。",
      "暮雨裴回降，仙歌宛轉聽。誰逢玉妃輦，應檢九真經。",
      "西海辭金母，東方拜木公。雲行疑帶雨，星步欲淩風。",
      "羽袖揮丹鳳，霞巾曳彩虹。飄颻九霄外，下視望仙宮。",
      "玉樹雜金花，天河織女家。月邀丹鳳舄，風送紫鸞車。",
      "霧縠籠綃帶，雲屏列錦霞。瑤台千萬里，不覺往來賒。",
      "舞鳳淩天出，歌麟入夜聽。雲容衣眇眇，風韻曲泠泠。",
      "扣齒端金簡，焚香檢玉經。仙宮知不遠，只近太微星。",
      "紫府與玄洲，誰來物外遊。無煩騎白鹿，不用駕青牛。",
      "金化顏應駐，雲飛鬢不秋。仍聞碧海上，更用玉為樓。",
      "轡鶴複驂鸞，全家去不難。雞聲隨羽化，犬影入雲看。",
      "釀玉當成酒，燒金且轉丹。何妨五色綬，次第給仙官。"
    ],
    "notes": [
      ""
    ],
    "volume": "卷三百一十四",
    "no#": 2
  },
  {
    "title": "唐昌觀玉蕊花",
    "author": "楊凝",
    "biography": "",
    "paragraphs": [
      "瑤華瓊蕊種何年，蕭史秦嬴向紫煙。",
      "時控彩鸞過舊邸，摘花持獻玉皇前。"
    ],
    "notes": [
      ""
    ],
    "volume": "卷二百九十",
    "no#": 19
  },
  {
    "title": "唐昌觀玉蕊花",
    "author": "楊巨源",
    "biography": "",
    "paragraphs": [
      "晴空素豔照霞新，香灑天風不到塵。",
      "持贈昔聞將白雪，蕊珠宮上玉花春。"
    ],
    "notes": [
      ""
    ],
    "volume": "卷三百三十三",
    "no#": 106
  },
  {
    "title": "列仙文：方諸青童君",
    "author": "孟郊",
    "biography": "",
    "paragraphs": [
      "大霞霏晨暉，元氣無常形。玄轡飛霄外，八景乘高清。",
      "手把玉皇袂，攜我晨中生。玄庭自嘉會，金書拆華名。",
      "賢女密所妍，相期洛水輧。"
    ],
    "notes": [
      ""
    ],
    "volume": "卷三百八十",
    "no#": 34
  },
  {
    "title": "列仙文：清虛真人",
    "author": "孟郊",
    "biography": "",
    "paragraphs": [
      "欻駕空清虛，徘徊西華館。瓊輪暨晨抄，虎騎逐煙散。",
      "惠風振丹旌，明燭朗八煥。解襟墉房內，神鈴鳴璀璨。",
      "棲景若林柯，九弦空中彈。遺我積世憂，釋此千載歎。",
      "怡眄無極已，終夜複待旦。"
    ],
    "notes": [
      ""
    ],
    "volume": "卷三百八十",
    "no#": 35
  },
  {
    "title": "列仙文：金母飛空歌",
    "author": "孟郊",
    "biography": "",
    "paragraphs": [
      "駕我八景輿，欻然入玉清。龍群拂霄上，虎旗攝朱兵。",
      "逍遙三弦際，萬流無暫停。哀此去留會，劫盡天地傾。",
      "當尋無中景，不死亦不生。體彼自然道，寂觀合大冥。",
      "南嶽挺直幹，玉英曜穎精。有任靡期事，無心自虛靈。",
      "嘉會絳河內，相與樂朱英。"
    ],
    "notes": [
      ""
    ],
    "volume": "卷三百八十",
    "no#": 36
  },
  {
    "title": "列仙文：安度明",
    "author": "孟郊",
    "biography": "",
    "paragraphs": [
      "丹霞煥上清，八風鼓太和。回我神霄輦，遂造嶺玉阿。",
      "咄嗟天地外，九圍皆我家。上采白日精，下飲黃月華。",
      "靈觀空無中，鵬路無間邪。顧見魏賢安，濁氣傷汝和。",
      "勤研玄中思，道成更相過。"
    ],
    "notes": [
      ""
    ],
    "volume": "卷三百八十",
    "no#": 37
  },
  {
    "title": "唐昌觀玉蕊花",
    "author": "武元衡",
    "biography": "",
    "paragraphs": [
      "琪樹芊芊玉蕊新，洞宮長閉彩霞春。",
      "日暮落英鋪地雪，獻花應過九天人。"
    ],
    "notes": [
      ""
    ],
    "volume": "卷三百一十七",
    "no#": 101
  },
  {
    "title": "不食姑",
    "author": "張籍",
    "biography": "",
    "paragraphs": [
      "幾年山裏住，已作綠毛身。護氣常稀語，存思自見神。",
      "養龜同不食，留藥任生塵。要問西王母，仙中第幾人。"
    ],
    "notes": [
      ""
    ],
    "volume": "卷三百八十四",
    "no#": 20
  },
  {
    "title": "太白老人",
    "author": "張籍",
    "biography": "",
    "paragraphs": [
      "日觀東峰幽客住，竹巾藤帶亦逢迎。暗修黃籙無人見，",
      "深種胡麻共犬行。洞裏仙家常獨往，壺中靈藥自為名。",
      "春泉四面繞茅屋，日日唯聞杵臼聲。"
    ],
    "notes": [
      ""
    ],
    "volume": "卷三百八十五",
    "no#": 38
  },
  {
    "title": "同嚴給事聞唐昌觀玉蕊近有仙過，因成絕句二首",
    "author": "張籍",
    "biography": "",
    "paragraphs": [
      "千枝花裏玉塵飛，阿母宮中見亦稀。",
      "應共諸仙鬥百草，獨來偷得一枝歸。",
      "九色雲中紫鳳車，尋仙來到洞仙家。",
      "飛輪回處無蹤跡，唯有斑斑滿地花。"
    ],
    "notes": [
      ""
    ],
    "volume": "卷三百八十六",
    "no#": 73
  },
  {
    "title": "尋仙",
    "author": "張籍",
    "biography": "",
    "paragraphs": [
      "溪頭一徑入青崖，處處仙居隔杏花。",
      "更見峰西幽客說，雲中猶有兩三家。"
    ],
    "notes": [
      ""
    ],
    "volume": "卷三百八十六",
    "no#": 89
  },
  {
    "title": "記夢",
    "author": "韓愈",
    "biography": "",
    "paragraphs": [
      "夜夢神官與我言，羅縷道妙角與根。挈攜陬維口瀾翻，",
      "百二十刻須臾間。我聽其言未雲足，舍我先度橫山腹。",
      "我徒三人共追之，一人前度安不危。我亦平行蹋y槱e，",
      "神完骨蹻腳不掉。側身上視溪穀盲，杖撞玉版聲彭fP。",
      "神官見我開顏笑，前對一人壯非少。石壇坡陀可坐臥，",
      "我手承頦肘拄座。隆樓傑閣磊嵬高，天風飄飄吹我過。",
      "壯非少者哦七言，六字常語一字難。我以指撮白玉丹，",
      "行且咀噍行詰盤。口前截斷第二句，綽虐顧我顏不歡。",
      "乃知仙人未賢聖，護短憑愚邀我敬。我能屈曲自世間，",
      "安能從汝巢神山。"
    ],
    "notes": [
      ""
    ],
    "volume": "卷三百四十二",
    "no#": 11
  },
  {
    "title": "唐昌觀玉蕊花折有仙人游悵然成二絕",
    "author": "嚴休複",
    "biography": "",
    "paragraphs": [
      "終日齋心禱玉宸，魂銷目斷未逢真。",
      "不如滿樹瓊瑤蕊，笑對藏花洞裏人。",
      "羽車潛下玉龜山，塵世何由睹蕣顏。",
      "唯有多情枝上雪，好風吹綴綠雲鬟。"
    ],
    "notes": [
      ""
    ],
    "volume": "卷四百六十三",
    "no#": 12
  },
  {
    "title": "遊仙詞",
    "author": "竇鞏",
    "biography": "",
    "paragraphs": [
      "海上神山綠，溪邊杏樹紅。不知何處去，月照玉樓空。"
    ],
    "notes": [
      ""
    ],
    "volume": "卷二百七十一",
    "no#": 113
  },
  {
    "title": "和嚴給事聞唐昌觀玉蕊花下有遊仙二絕",
    "author": "劉禹錫",
    "biography": "",
    "paragraphs": [
      "玉女來看玉蕊花，異香先引七香車。",
      "攀枝弄雪時回顧，驚怪人間日易斜。",
      "雪蕊瓊絲滿院春，衣輕步步不生塵。",
      "君平簾下徒相問，長伴吹簫別有人。"
    ],
    "notes": [
      ""
    ],
    "volume": "卷三百六十五",
    "no#": 64
  },
  {
    "title": "步虛詞二首",
    "author": "劉禹錫",
    "biography": "",
    "paragraphs": [
      "阿母種桃雲海際，花落子成三千歲。",
      "海風吹折最繁枝，跪捧瓊盤獻天帝。",
      "華表千年一鶴歸，凝丹為頂雪為衣。",
      "星星仙語人聽盡，卻向五雲翻翅飛。"
    ],
    "notes": [
      ""
    ],
    "volume": "卷三百六十五",
    "no#": 7
  },
  {
    "title": "尋王道士藥堂，因有題贈",
    "author": "白居易",
    "biography": "",
    "paragraphs": [
      "行行覓路緣松嶠，步步尋花到杏壇。白石先生小有洞，",
      "黃芽姹女大還丹。常悲東郭千家塚，欲乞西山五色丸。",
      "但恐長生須有籍，仙台試為檢名看。"
    ],
    "notes": [
      ""
    ],
    "volume": "卷四百三十九",
    "no#": 47
  },
  {
    "title": "酬贈李煉師見招",
    "author": "白居易",
    "biography": "",
    "paragraphs": [
      "幾年司諫直承明，今日求真禮上清。曾犯龍鱗容不死，",
      "欲騎鶴背覓長生。劉綱有婦仙同得，伯道無兒累更輕。",
      "若許移家相近住，便驅雞犬上層城。"
    ],
    "notes": [
      ""
    ],
    "volume": "卷四百三十九",
    "no#": 85
  },
  {
    "title": "酬嚴給事",
    "author": "白居易",
    "biography": "",
    "paragraphs": [
      "嬴女偷乘鳳去時，洞中潛歇弄瓊枝。",
      "不緣啼鳥春饒舌，青瑣仙郎可得知。"
    ],
    "notes": [
      ""
    ],
    "volume": "卷四百四十八",
    "no#": 74
  },
  {
    "title": "夢上天",
    "author": "元稹",
    "biography": "",
    "paragraphs": [
      "夢上高高天，高高蒼蒼高不極。下視五嶽塊累累，",
      "仰天依舊蒼蒼色。蹋雲聳身身更上，攀天上天攀未得。",
      "西瞻若水兔輪低，東望蟠桃海波黑。日月之光不到此，",
      "非暗非明煙塞塞。天悠地遠身跨風，下無階梯上無力。",
      "來時畏有他人上，截斷龍胡斬鵬翼。茫茫漫漫方自悲，",
      "哭向青雲椎素臆。哭聲厭咽旁人惡，喚起驚悲淚飄露。",
      "千慚萬謝喚厭人，向使無君終不寤。"
    ],
    "notes": [
      ""
    ],
    "volume": "卷四百一十八",
    "no#": 1
  },
  {
    "title": "步虛詞",
    "author": "蘇鬱",
    "biography": "",
    "paragraphs": [
      "十二樓藏玉堞中，鳳凰雙宿碧芙蓉。",
      "流霞淺酌誰同醉，今夜笙歌第幾重。"
    ],
    "notes": [
      ""
    ],
    "volume": "卷四百七十二",
    "no#": 37
  },
  {
    "title": "秦王飲酒",
    "author": "李賀",
    "biography": "",
    "paragraphs": [
      "秦王騎虎遊八極，劍光照空天自碧。羲和敲日玻璃聲，",
      "劫灰飛盡古今平。龍頭瀉酒邀酒星，金槽琵琶夜棖棖。",
      "洞庭雨腳來吹笙，酒酣喝月使倒行。銀雲櫛櫛瑤殿明，",
      "宮門掌事報一更。花樓玉鳳聲嬌獰，海綃紅文香淺清，",
      "黃鵝跌舞千年觥。仙人燭樹蠟煙輕，清琴醉眼淚泓泓。"
    ],
    "notes": [
      ""
    ],
    "volume": "卷三百九十",
    "no#": 40
  },
  {
    "title": "夢天",
    "author": "李賀",
    "biography": "",
    "paragraphs": [
      "老兔寒蟾泣天色，雲樓半開壁斜白。玉輪軋露濕團光，",
      "鸞佩相逢桂香陌。黃塵清水三山下，更變千年如走馬。",
      "遙望齊州九點煙，一泓海水杯中瀉。"
    ],
    "notes": [
      ""
    ],
    "volume": "卷三百九十",
    "no#": 20
  },
  {
    "title": "天上謠",
    "author": "李賀",
    "biography": "",
    "paragraphs": [
      "天河夜轉漂回星，銀浦流雲學水聲。玉宮桂樹花未落，",
      "仙妾采香垂佩纓。秦妃捲簾北窗曉，窗前植桐青鳳小。",
      "王子吹笙鵝管長，呼龍耕煙種瑤草。粉霞紅綬藕絲裙，",
      "青洲步拾蘭苕春。東指羲和能走馬，海塵新生石山下。"
    ],
    "notes": [
      ""
    ],
    "volume": "卷三百九十",
    "no#": 36
  },
  {
    "title": "瑤華樂",
    "author": "李賀",
    "biography": "",
    "paragraphs": [
      "穆天子，走龍媒。八轡冬瓏逐天回，五精掃地凝雲開。",
      "高門左右日月環，四方錯鏤棱層殷。舞霞垂尾長盤珊，",
      "江澄海淨神母顏。施紅點翠照虞泉，曳雲拖玉下昆山。",
      "列旆如松，張蓋如輪。金風殿秋，清明發春。八鑾十乘，",
      "矗如雲屯。瓊鐘瑤席甘露文，玄霜絳雪何足雲。",
      "熏梅染柳將贈君。鉛華之水洗君骨，與君相對作真質。"
    ],
    "notes": [
      ""
    ],
    "volume": "卷三百九十三",
    "no#": 15
  },
  {
    "title": "蘭香神女廟",
    "author": "李賀",
    "biography": "",
    "paragraphs": [
      "古春年年在，閑綠搖暖雲。松香飛晚華，柳渚含日昏。",
      "沙砌落紅滿，石泉生水芹。幽篁畫新粉，蛾綠橫曉門。",
      "弱蕙不勝露，山秀愁空春。舞佩剪鸞翼，帳帶塗輕銀。",
      "蘭桂吹濃香，菱藕長莘莘。看雨逢瑤姬，乘船值江君。",
      "吹簫飲酒醉，結綬金絲裙。走天呵白鹿，游水鞭錦鱗。",
      "密發虛鬟飛，膩頰凝花勻。團鬢分蛛巢，穠眉籠小唇。",
      "弄蝶和輕妍，風光怯腰身。深幃金鴨冷，奩鏡幽鳳塵。",
      "踏霧乘同歸，撼玉山上聞。"
    ],
    "notes": [
      ""
    ],
    "volume": "卷三百九十三",
    "no#": 25
  },
  {
    "title": "貝宮夫人",
    "author": "李賀",
    "biography": "",
    "paragraphs": [
      "丁丁海女弄金環，雀釵翹揭雙翅關。六宮不語一生閑，",
      "高懸銀榜照青山。長眉凝綠幾千年，清涼堪老鏡中鸞。",
      "秋肌稍覺玉衣寒，空光帖妥水如天。"
    ],
    "notes": [
      ""
    ],
    "volume": "卷三百九十三",
    "no#": 24
  },
  {
    "title": "游石堂觀",
    "author": "蕭祜",
    "biography": "",
    "paragraphs": [
      "西山高高何所如，上有古昔真人居。嵌崖巨石自成室，",
      "其下磅礴含清虛。我來斯邑訪遺跡，乃遇沈生耽載籍。",
      "沈生為政哀煢嫠，又能索隱探靈奇。欣然向我話佳境，",
      "與我崎嶇到山頂。甘瓜剖綠出寒泉，碧甌浮花酌春茗。",
      "嚼瓜啜茗身清涼，汗消絺綌如迎霜。胡為空山百草花，",
      "倏爾籩豆肆我旁。始驚知周無小大，力寡多方驗斯在。",
      "妙用騰聲冠蓋間，勝游恣意煙霞外。故碑石像凡幾年，",
      "雲鬱雨霏生綠煙。我知遊此多靈仙，縹緲月中飛下天。",
      "天風微微夕露委，松梢颼颼曉聲起。鳳去空遺簫管音，",
      "星翻寥落銀河水。勸君學道此時來，結茅獨宿何遼哉。",
      "齋心玄默感靈衛，必見鸞鶴相裴回。我愛崇山雙劍北，",
      "峰如人首拄天黑。群仙傴僂勢奔走，狀若歸尊趨有德。",
      "半岩有洞頂有池，出入靈怪潛蛟螭。我去不得晝夜思，",
      "夢游曾信南風吹。南風吹我到林嶺，故國不見秦天迥。",
      "山花名藥撲地香，月色泉聲洞心冷。蔭鬆散發逢異人，",
      "寂寞曠然口不言。道陵公遠莫能識，發短耳長誰獨存。",
      "司農驚覺忽惆悵，可惜所遊俱是妄。蘊懷耿耿誰與言，",
      "直至今來意通形神開，擁傳又恨斜陽催。",
      "一丘人境尚堪戀，何況海上金銀台。"
    ],
    "notes": [
      ""
    ],
    "volume": "卷三百一十八",
    "no#": 25
  },
  {
    "title": "蕭史圖歌",
    "author": "鮑溶",
    "biography": "",
    "paragraphs": [
      "霜綃數幅八月天，彩龍引鳳堂堂然。小載蕭仙穆公女，",
      "隨仙上歸玉京去。仙路迢遙煙幾重，女衣清淨雲三素。",
      "胡髯毿珊雲髻光，翠蕤皎潔瓊華涼。露痕煙跡漬紅貌，",
      "疑別秦宮初斷腸。此天每在西北上，紫霄洞客曉煙望。"
    ],
    "notes": [
      ""
    ],
    "volume": "卷四百八十五",
    "no#": 2
  },
  {
    "title": "會仙歌",
    "author": "鮑溶",
    "biography": "",
    "paragraphs": [
      "輕輕濛濛，龍言鳳語何從容，耳有響兮目無蹤。杳杳默默，",
      "花張錦織，王母初自昆侖來，茅盈王方平在側。",
      "青毛仙鳥銜錦符，謹上阿環起居王母書。始知仙事亦多故，",
      "一隔絳河千歲餘。詳玉字，多喜氣，瑤台明月來墮地。",
      "冠劍低昂蹈舞頻，禮容盡若君臣事。願言小仙藝，",
      "姓名許飛瓊，洞陰玉磬敲天聲。樂王母，一送玉杯長命酒。",
      "碧花醉，靈揚揚，笑賜二子長生方。二子未及伸拜謝，",
      "蒼蒼上兮皇皇下。"
    ],
    "notes": [
      ""
    ],
    "volume": "卷四百八十五",
    "no#": 3
  },
  {
    "title": "李夫人歌",
    "author": "鮑溶",
    "biography": "",
    "paragraphs": [
      "璿閨羽帳華燭陳，方士夜降夫人神。葳蕤半露芙蓉色，",
      "窈窕將期環佩身。麗如三五月，可望難親近。",
      "嚬黛含犀竟不言，春思秋怨誰能問。欲求巧笑如生時，",
      "歌塵在空瑟銜絲。神來未及夢相見，帝比初亡心更悲。",
      "愛之欲其生又死，東流萬代無回水。宮漏丁丁夜向晨，",
      "煙消霧散愁方士。"
    ],
    "notes": [
      ""
    ],
    "volume": "卷四百八十五",
    "no#": 4
  },
  {
    "title": "懷仙二首",
    "author": "鮑溶",
    "biography": "",
    "paragraphs": [
      "昆侖九層台，臺上宮城峻。西母持地圖，東來獻虞舜。",
      "虞宮禮成後，回駕仙風順。十二樓上人，笙歌沸天引。",
      "裴回扶桑路，白日生離恨。青鳥更不來，麻姑斷書信。",
      "乃知東海水，清淺誰能問。",
      "閬峰綺閣幾千丈，瑤水西流十二城。",
      "曾見周靈王太子，碧桃花下自吹笙。"
    ],
    "notes": [
      ""
    ],
    "volume": "卷四百八十五",
    "no#": 11
  },
  {
    "title": "弄玉詞二首",
    "author": "鮑溶",
    "biography": "",
    "paragraphs": [
      "素女結念飛天行，白玉參差鳳凰聲，天仙借女雙翅猛。",
      "五燈繞身生，入煙去無影。",
      "三清弄玉秦公女，嫁得天上人。瓊簫碧月喚朱雀，",
      "攜手上謁玉晨君。夫妻同壽，萬萬青春。"
    ],
    "notes": [
      ""
    ],
    "volume": "卷四百八十六",
    "no#": 2
  },
  {
    "title": "望麻姑山",
    "author": "鮑溶",
    "biography": "",
    "paragraphs": [
      "幽人往往懷麻姑，浮世悠悠仙景殊。",
      "自從青鳥不堪使，更得蓬萊消息無。"
    ],
    "notes": [
      ""
    ],
    "volume": "卷四百八十七",
    "no#": 5
  },
  {
    "title": "洗丹沙詞",
    "author": "施肩吾",
    "biography": "",
    "paragraphs": [
      "千淘萬洗紫光攢，夜火熒熒照玉盤。",
      "恐是麻姑殘米粒，不曾將與世人看。"
    ],
    "notes": [
      ""
    ],
    "volume": "卷四百九十四",
    "no#": 90
  },
  {
    "title": "海邊遠望",
    "author": "施肩吾",
    "biography": "",
    "paragraphs": [
      "扶桑枝邊紅皎皎，天雞一聲四溟曉。",
      "偶看仙女上青天，鸞鶴無多采雲少。"
    ],
    "notes": [
      ""
    ],
    "volume": "卷四百九十四",
    "no#": 52
  },
  {
    "title": "聞山中步虛聲",
    "author": "施肩吾",
    "biography": "",
    "paragraphs": [
      "何人步虛南峰頂，鶴唳九天霜月冷。",
      "仙詞偶逐東風來，誤飄數聲落塵境。"
    ],
    "notes": [
      ""
    ],
    "volume": "卷四百九十四",
    "no#": 67
  },
  {
    "title": "修仙詞",
    "author": "施肩吾",
    "biography": "",
    "paragraphs": [
      "丹田自種留年藥，玄谷長生續命芝。",
      "世上漫忙兼漫走，不知求己更求誰。"
    ],
    "notes": [
      ""
    ],
    "volume": "卷四百九十四",
    "no#": 78
  },
  {
    "title": "清夜憶仙宮子",
    "author": "施肩吾",
    "biography": "",
    "paragraphs": [
      "夜靜門深紫洞煙，孤行獨坐憶神仙。",
      "三清宮裏月如晝，十二宮樓何處眠。"
    ],
    "notes": [
      ""
    ],
    "volume": "卷四百九十四",
    "no#": 96
  },
  {
    "title": "贈淩仙姥",
    "author": "施肩吾",
    "biography": "",
    "paragraphs": [
      "阿母從天降幾時，前朝惟有漢皇知。",
      "仙桃不啻三回熟，飽見東方一小兒。"
    ],
    "notes": [
      ""
    ],
    "volume": "卷四百九十四",
    "no#": 106
  },
  {
    "title": "仙女詞",
    "author": "施肩吾",
    "biography": "",
    "paragraphs": [
      "仙女群中名最高，曾看王母種仙桃。",
      "手題金簡非凡筆，道是天邊玉兔毛。"
    ],
    "notes": [
      ""
    ],
    "volume": "卷四百九十四",
    "no#": 141
  },
  {
    "title": "仙翁詞",
    "author": "施肩吾",
    "biography": "",
    "paragraphs": [
      "世間無遠可為遊，六合朝行夕已周。",
      "壇上夜深風雨靜，小仙乘月擊蒼虯。"
    ],
    "notes": [
      ""
    ],
    "volume": "卷四百九十四",
    "no#": 142
  },
  {
    "title": "謝自然升仙",
    "author": "施肩吾",
    "biography": "",
    "paragraphs": [
      "分明得道謝自然，古來漫說屍解仙。",
      "如花年少一女子，身騎白鶴游青天。"
    ],
    "notes": [
      ""
    ],
    "volume": "卷四百九十四",
    "no#": 148
  }
]